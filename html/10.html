<!doctype html>
<html>
<head>
<title>Jul i Førerbunkeren: 10. december</title>
<link rel="stylesheet" href="/styles.css" />
</head>
<body>
<header>
<h1>Jul i Førerbunkeren</h1>
<h2>10. december, 1944</h2>
</header>
<article>
<p>Det var morgen i Førerbunkeren.  Himmler lå i sin seng og drømte søde
juledrømme.  Drømme om sin moders hus, om hyggelig julestemning, om
familien der samledes, og om en dejlig jul, uden inferiøre racer.  Han
drømte om julegaver, julesange og om flæskesteg, der stegte i ovnen, og
langsomt spredte en herlig duft i hele huset.</p>

<p>Med ét slog han øjnene
op!  Der lugtede brændt i Førerbunkeren!  Himmler sprang op, og var
næsten ved at vælte sin natpotte i sin hast.  Brand i Førerbunkeren!
Var det en kortslutning?  Var russerne nået frem til Berlin?  Hvad var
der dog sket?  Han løb ud på gangen, og så at gangene var indhyllet i et
tæt røgslør.  Göbbels var også ude på gangen.</p>

<p>"Hvad er der dog sket?"
råbte Himmler.  "Jeg ved det ikke.  Men jeg tror røgen kommer fra
køkkenet" sagde Göbbels, og pegede mod køkkendøren.  De løb hastigt hen
og flåede døren op.  Der stod Hitler og hostede ved komfuret, mens han
rørte i en rygende gryde.  "Min Fører, hvad er det dog De laver?" udbrød
Himmler.  Hitler begyndte at græde.  "Det skulle være en overraskelse.
Jeg ville lave risengrød til jer alle sammen, så I ville kunne lide mig
igen" sagde Føreren.</p>

<p>"Jamen min Fører, du ved da godt at du ikke selv
må tænde for komfuret" sagde Göbbels strengt.  "Jeg ville bare gerne
overraske jer" sagde Hitler, og satte sig ned på gulvet, mens han holdt
om sine knæ.  Himmler gik over til gryden.  Indholdet så helt forkullet
ud.  Det så ud til, at Hitler bare havde hældt ris i gryden, og så tændt
for blusset.  "Jamen min Fører, har du slet ikke puttet mælk i?"  sagde
Himmler.  "Mælk? Skal der mælk i?  Hvad ved jeg om risengrød, I kan ikke
lide mig mere" skreg Hitler og løb ud af køkkenet.  Himmler sukkede
dybt.</p>

<p>Himmler og Eva Braun stod uden for døren til Hitlers værelse.  Eva
bankede forsigtigt på døren.  "Adolf" sagde hun opmuntrende.  "Kom ud,
så kan vi lege med dine kampvogne."  "Gå jeres vej, jeg hader jer alle
sammen" råbte Hitler.  "Kom nu Hitler, så skal jeg nok være Frankrig, så
kan du få lov at tvære mig ud" sagde Eva, i et forsøg på at gøre Hitler
glad.  "Nej din Lebrun stemme er så dårlig, Jeg gider ikke lege med
jer".  "Død over bolsjevismen...", forsøgte Himmler spagt.</p>

<p>"<strong>GÅ JERES
VEJ</strong>", lød det vrede svar bag døren.  "Hvad ville du så sige til at du
kom med ud i køkkenet og hjalp mig med at lave risengrød?" spurgte Eva.
Der blev stille på værelset.  Døren blev langsomt åbnet.  Hitler havde
taget en militærhjelm på, og stod i døren.  "Okay, så laver vi
risengrød, men det var mig der lavede det, og dig der hjalp" sagde
Hitler.  "Ja, lad os sige det.  Kom, så går vi ud i køkkenet" sagde Eva.
Himmler smilede.  Så kunne det måske alligevel blive en god dag i
Førerbunkeren.</p>

<p>I Rusland spejdede Zhukov ud over horisonten med sin kikkert.  I den
fjerneste horisont kunne han se en lille gruppe mænd der gik med et
juletræ på ryggen.  Zhukov sænkede langsomt kikkerten og smilede, som en
ulv der havde set et ubevogtet hjortekid i en lysning.  "Nu har vi dem"
sagde han koldt og ondskabsfuldt, og uden et snert af julestemning.
"Julen vil aldrig komme til Berlin..."</p>
</article>
<nav>
<a href="9.html">Forrige afsnit</a> &middot; <a href="/">Forsiden</a> &middot; <a href="11.html">Næste afsnit</a>
</nav>
</body>
</html>
