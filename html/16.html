<!doctype html>
<html>
<head>
<title>Jul i Førerbunkeren: 16. december</title>
<link rel="stylesheet" href="/styles.css" />
</head>
<body>
<header>
<h1>Jul i Førerbunkeren</h1>
<h2>16. december, 1944</h2>
</header>
<article>
<p>"Velkommen hjem, kammerat Stalin. Jeg håber Deres tur var udbytterig?"
sagde Molotov, da Stalin steg ud af sit fly efter konferencen.  Stalin
kiggede surt på ham, og mumlede noget uforståeligt.  "Hvad?" spurgte
Molotov. "Ha! Jeg sagde "dumme folk siger hvad" og du sagde hvad, så du
er dum!" sagde Stalin og rakte tunge.  Molotov sukkede.  Altid måtte han
udholde den slags skarnstreger fra Stalins side.  I Tyskland havde de da
i det mindste Eva Braun og Himmler til at holde Hitler i skak.  Molotov
måtte med skam erkende, at han havde fejlet i Generalsekretærens
opdragelse.  "Ja, det var nu meget morsomt, men vil De ikke nok fortælle
hvordan mødet gik?" bad Moltoov indtrængende.  "Hmm. Måske!"  sagde
Stalin. "Hvis du spiser den her regnorm".  Stalin stod med et stykke
snor mellem fingrene og smilede fjoget.  "Jamen kammerat Stalin, det er
jo dit ene snørebånd, ikke en regnorm.  Skal vi nu ikke holde op med det
pjat, og diskutere lidt politik?"</p>

<p>"<strong>NÆH!</strong>" råbte Stalin, og kastede snoren
i hovedet på Molotov.  "Det er mig der bestemmer, og hvis jeg ikke gider
at fortælle dig det, så skal jeg ikke!".  Stalin rakte igen tunge.
Molotov sukkede dybt.  Han havde håbet at det ikke ville blive nødvendigt.
"Hvad nu hvis du får dette her kandiserede æble?  Jeg fik det af
Kruschev tidligere på dagen, men hvis du fortæller alt hvad de sagde, så
er det dit".  Stalin kiggede grådigt på det flotte røde æble og rev det
ud af hænderne på Molotov.  "Okay, jeg får halvdelen af af Tysklands
juleproduktionsmidler efter vi tager Berlin, og Hitler må ikke holde
jul."  "På den front, kammerat Stalin, der har jeg gode nyheder" sagde
Molotov og smilede.</p>

<p>Skorzeny kiggede rundt i den celle, hvor han var blevet anbragt.  Zhukov
holdt rast for natten i en lille landsby beliggende ved grænsen til en
ukendt skov.  Månelyset skinnede gennem tremmerne, og Skorzeny kiggede
ud på juletræet, som Zhukov af sadistisk glæde havde anbragt i sneen
udenfor arresten.  Det juletræ, som Zhukov havde ofret sine mænds liv
for.  Det juletræ, som han havde båret som sin mest værdifulde last på turen
gennem den russiske ødemark.  Det juletræ, som skulle bringe julen til
førerbunkeren.  Skorzeny tænkte på alt det, han nu ikke ville opleve: At
nyde Evas braunkager, høre Goebbels synge julehymner, og nyde Førerens
uskyldige glæde ved at danse om juletræet.</p>

<p>Det var for meget, selv for en mand for Skorzeny.  Med tårer i øjnene og
frustration i sindet rev og flåede han magtesløst i tremmerne - og de
gav sig!  Skorzenys celle var øjensynligt et produkt af den slaviske
kollektivisme, der på ingen måde kunne holde en sand teutonisk kriger
indespærret!  Med et sagte "hohoho" afmonterede Skorzeny hurtigt
tremmerne og sprang ud i sneen, greb juletræet, og begav sig mod
vest.</p>
</article>
<nav>
<a href="15.html">Forrige afsnit</a> &middot; <a href="/">Forsiden</a> &middot; <a href="17.html">Næste afsnit</a>
</nav>
</body>
</html>
