<!doctype html>
<html>
<head>
<title>Jul i Førerbunkeren: 3. december</title>
<link rel="stylesheet" href="/styles.css" />
</head>
<body>
<header>
<h1>Jul i Førerbunkeren</h1>
<h2>3. december, 1944</h2>
</header>
<article>
<p>Göbbels og Guderian kiggede nervøst på hinanden. Generalstaben, sammen
med alle Førerbunkerens andre beboere, var blevet sat på en lang
stolerække i spisestuen. Bordene var blevet båret væk så der var plads
til at paradere frem og tilbage foran de afventende generaler. Det var
Hitler der havde udstukket befalingen, og de ventede nu blot alle på at
han selv skulle ankomme.</p>

<p>Pludselig stod han i døren i sin lange, sort læderfrakke. Hitlers øjne
lynede med et fokus, hans generaler ikke havde set siden de tidligste
dage i krigen. Efter en passende dramatisk pause marcherede han ind
foran det lamslåede publikum.</p>

<p>"Tysklands folk har mange fjender", tordnede Hitler, "og som Folkets
Fører forsøger disse reaktionære kræfter konstant at ramme mig!" Hitler
drejede på hælen og slog sin arm ud mod et portræt af Frederik den
Store. "Sabotører og spioner forsøger konstant at forpurre vor
krigsproduktion, og i særdeleshed at ramme vor kampmoral. Mine herrer:
Vi har en forræder iblandt os."</p>

<p>Generalerne gispede, men før nogen kunne nå at reagere, fortsatte
Hitler. "I selveste denne bunker er der i nat sket sabotage mod Folkets
Fører!" Hitler trak en flad, rektangulær genstand ud fra under sin
jakke. "<strong>MAN HAR BESTJÅLET MIN CHOKOLADEJULEKALENDER</strong>" skreg han, mens han
vredt pegede på den gabene åbne låge for 3. december.</p>

<p>Ingen sagde noget. Ingen turde møde Hitlers blik, men ingen turde kigge
væk. Chokoladejulekalenderen, der var prydet af et billede af en
fordrukken Churchill i julemandskostume der har tisset i bukserne foran
en brændende Big Ben, virkede mere truende, end hvis der havde været en
armeret bombe i rummet.</p>

<p>"Min Fører..." prøvede Martin Bormann, og gispede da Hitlers blik mødte
hans, "De må... De må godt få min". Bormann havde tilfældigvis sin
chokoladejulekalender på sig, og rakte den til Hitler, som glubsk tog
imod den. En stemning af lettelse bredte sig mens Hitler ivrigt åbnede
lågen til den 3. december...</p>

<p>"<strong>FORRÆDERI</strong>", skreg Hitler, og kastede vredt Bormanns kalender på gulvet,
"det er jo ikke <strong>HVID CHOKOLADE! JEG VIL HAVE MIN CHOKOLADEJULEKALENDER!
HVEM HAR STJÅLET <em>MIN</em> CHOKOLADE?!</strong>" Stemningen var ved at blive
kritisk. Hitler var i det humør, hans generaler vidste normalt medførte
igangsætning af håbløse storoffensiver, eller værre, surmulen i
ugevis. Julestemningen var i overhængende fare!</p>

<p>Da trådte Guderian i karaktér: "Min Fører, lad os konsultere
overvågningsfilmene!"</p>

<p>"Konsultere hvad?" spurgte Hitler, pludselig meget undrende.</p>

<p>"De ved, de automatiske videokameraer vi fik Albert Speer til at
installere, dengang De ville bevise at Göring ikke kunne holde sig om
natten", svarede Guderian. Hitler virkede pludselig sært
nervøs. "Nej... det... det tror jeg ikke er nødvendigt. I kan bare love
mig større julegaver, så er det..." Guderian afbrød ham: "Retfærdigheden
må ske fyldest. Den rigtige tyv bør gøres til et eksempel! Til
sikkerhedskontoret! Og Göring, hold så op med at spise Bormanns
chokolade!"</p>

<p>Generalstaben stod nu klemt sammen på sikkerhedskontoret og ventede på
at Guderian satte en rulle smalfilm på plads i afspilleren. "Generaler,
skal vi ikke bare sige at jeg tilgiver jeres svigt mod det tyske folk",
sagde en nu tydeligt beklemt Hitler spagt. "Så, lad os nu se", Guderian
ignorede Hitlers nervøstitet og tændte for projektoren.</p>

<p>På den fjerne væg tonede et billede af Hitlers kontor op; det var
optaget om natten, og billedet var mørkt, men man kunne tydeligt se
chokoladejulekalenderen liggende på Hitlers kommode. I et hjørne af
lokalet var en dobbeltseng, hvori Hitler og Eva Braun lå og sov. Man så
Hitler rejse sig langsomt for ikke at vække Eva, forsigtigt tjekke om
der stod nogen uden for døren til værelset, og derefter snige sig hen
til bordet og... åbne en låge i chokoladejulekalenderen før tid, og
ivrigt guffe chokoladestumpen i sig!</p>

<p>Guderian slukkede for projektoren. Generalerne var stivnet og helt hvide
i ansigtet. Guderian virkede dårlig tilpas for at afsløret sin Førers
gerning, og frygten for at komme i unåde steg. Men Hitler virkede endnu
mere flov, "og... og lad det ikke ske igen", prøvede Hitler. "I
er... tilbage til jeres poster! Vi har en jul der skal forberedes!
Bunkeren er jo slet ikke pyntet færdig!"</p>

<p>Alle forlod sikkerhedskontoret og gik tilbage til stuen, hvor Göring
glad sad på gulvet og slikkede sig om munden, hele hans ansigt smurt ind
i billig kalenderchokolade.</p>
</article>
<nav>
<a href="2.html">Forrige afsnit</a> &middot; <a href="/">Forsiden</a> &middot; <a href="4.html">Næste afsnit</a>
</nav>
</body>
</html>
