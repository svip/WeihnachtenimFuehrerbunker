<!doctype html>
<html>
<head>
<title>Jul i Førerbunkeren: 15. december</title>
<link rel="stylesheet" href="/styles.css" />
</head>
<body>
<header>
<h1>Jul i Førerbunkeren</h1>
<h2>15. december, 1944</h2>
</header>
<article>
<p>"Det her er altså en virkelig dårlig idé", sagde Guderian, mest til sig
selv, mens han kiggede ud over det frosne landskab.  Bag ham baksede
hans mænd med at landsætte en kampvogn påmonteret ski i stedet for
larvefødder.  Det var intet mindre end et julemirakel, at
transportskibet ikke var blevet opdaget af allierede patruljer på rejsen
over Atlanterhavet fra Tyskland til Grønland, omend Guderian spekulerede
over, om det mon havde været at foretrække hvis de var blevet opdaget.
Støjen af den horde af slædehunde der var medbragt for at trække
kampvognen over isen, havde holdt ham vågen det meste af turen.</p>

<p>Ordrerne fra Føreren var klare - en hurtig blitz rundt om Godthåb,
opsamling af proviant fra lokalbefolkningen, og derefter en offensiv mod
nord, hvor Hitler var overbevist om at Julemanden og hans nisser gemte
på nøglen til tysk julehygge.</p>

<p>Tilbage i Førerbunkeren sad Hitler og grublede ved et kort over
Grønland, mens hans generalstab stod og så bekymrede til.  "Hvis nu
vi... ja, hvis bare vi opvarmer skroget, så kan ubådene sejle i
indlandsisen..."  Pludselig kom Eva ind i lokalet og rullede kortet
sammen.  "Så, Hitler, nu skal du ikke lege mere.  Der er aftensmad!"
"<strong>EVA</strong>", skreg Hitler, "<strong>JEG VAR ALTSÅ LIGE MIDT I NOGET</strong>", men Eva tog ham
bare i hånden og trak ham hylende og skrigende ind i spisestuen.</p>

<p>Maden fejlede ikke noget, men Guderians tomme plads, og Hitlers
surmuleri, gjorde alligevel stemningen noget trykket.  Selv de mange
rød-sort-hvide guirlander og julehjerter med hagekors-motiv kunne ikke
løfte stemningen.  Det virkede slet ikke som jul.</p>
</article>
<nav>
<a href="14.html">Forrige afsnit</a> &middot; <a href="/">Forsiden</a> &middot; <a href="16.html">Næste afsnit</a>
</nav>
</body>
</html>
