<!doctype html>
<html>
<head>
<title>Jul i Førerbunkeren: 5. december</title>
<link rel="stylesheet" href="/styles.css" />
</head>
<body>
<header>
<h1>Jul i Førerbunkeren</h1>
<h2>5. december, 1944</h2>
</header>
<article>
<p>Martin Bormann stod ude i sneen for en kort stund, sammen med en lille
gruppe soldater, og fik sig en smøg.  Hitler kunne nemlig ikke tåle
tobaksrøgen.  Göbbels åbnede døren forsigtigt, prikkede Bormann på
skulder, og sagde stille, "Jeg tror vi har et problem".  Bag Göbbels
kunne Bormann høre Hitlers råben.  Han smed ærgeligt sin smøg fra sig,
og krøb ind i bunkeren igen.</p>

<p>De gik hastigt gennem de smalle betongange, mens lyden af Hitlers
raserianfald blev højere og højere.  Göring havde åbenbart spist hans
pebernødder.  Hitler var rasende.  "<strong>DE PEBERNØDDER HAVDE JEG GEMT TIL
EVA!</strong>" skreg han.  "<strong>OG NU SMASKER DU DEM BARE I DIG, DIN LEDE KUJON!
UNDERMÅLER!  HVIS VI TABER KRIGEN, SÅ ER DET DIN SKYLD, GÖRING!</strong>  Jeg
skulle have fået jer alle afskaffet, ligesom Stalin!"  Til trods for
Hitlers grove tone, virkede Göring fuldstændig upåvirket og proppede
endnu en pebernød i munden.  Dette tog Hitler ikke særligt pænt.</p>

<p>"Nå, så det skal være på den måde", sagde en mere fattet Hitler.  "Jeg
kender dog en måde at få dig i tale på". Hitler gik ind på Görings
værelse og tog en af hans modelluftwaffe frem.  "Ah, en Messerschmitt
Bf 109", sagde Hitler, nærmest opløftet.  "Det ville da være en skam
hvis der skete noget med den."  Det fik Görings opmærksomhed, og han
så hurtigt op.  Hitler gjorde sig klar til at kaste modelflyet på
gulvet, men så sprang Göring op. "Nein!" råbte han, idet han greb fat
i Hitler, så de begge væltede og modellen faldt til gulvet og knækkede.</p>

<p>Der hulkede Göring over sin ødelagte model.  "Lad det være dig en
lektie", sagde Hitler vredt, og rejste sig op.  "<strong>SPIS IKKE MINE
PEBERNØDDER, ELLERS STYRTER HELE DIN LUFTWAFFE TIL JORDEN!</strong>"</p>

<p>Da Hitler forlod lokalet, og gik imod sit eget værelse, fulgte Göbbels
efter ham og spurgte forsigtigt, "Det der med at få os alle afskaffet,
ligesom Stalin, det var ment som en vittighed, ikke, min Fører?"
"Hvis Göring tager mine pebernødder igen, så bliver det mere end en
model der går i stykker", sagde Hitler vredt, og smækkede døren til sit
værelse.</p>

<p>"Det kan da kun være nemmere at arbejde for Stalin", tænkte Göbbels for
sig selv.</p>

<p>Imens i Kreml, Moskva, Sovjetunionen:</p>

<p>Vjatjeslav Molotov kom løbende ind på Stalins kontor, "De kaldte, hr.
Generalsekretær?"  "Jeg vil ikke have at Hitler holder jul i år! <strong>JEG
VIL IKKE HAVE DET!</strong>" råbte Stalin.</p>

<p>"Jamen, Hr. Generalsekretær, general Zhukov arbejder allerede på
sagen."</p>

<p>"Jeg har fået dette telegram om at Hitler har pebernødder!  <strong>JEG VIL
OGSÅ HAVE PEBERNØDDER!</strong>" skreg Stalin, og stampede i gulvet.</p>

<p>"Med det samme, hr. Generalsekretær", sagde en forsigtig Molotov, mens
han gik baglæns ud af lokalet.</p>

<p>"<strong>OG JEG VIL HAVE MIT JULETRÆ TILBAGE</strong>", hylede Stalin, idet Molotov
forlod lokalet.</p>
</article>
<nav>
<a href="4.html">Forrige afsnit</a> &middot; <a href="/">Forsiden</a> &middot; <a href="6.html">Næste afsnit</a>
</nav>
</body>
</html>
