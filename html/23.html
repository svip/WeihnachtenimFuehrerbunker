<!doctype html>
<html>
<head>
<title>Jul i Førerbunkeren: 23. december</title>
<link rel="stylesheet" href="/styles.css" />
</head>
<body>
<header>
<h1>Jul i Førerbunkeren</h1>
<h2>23. december, 1944</h2>
</header>
<article>
<p>"Hitler, prøv nu alligevel at finde lidt julestem-" "<strong>HITLERSTEMNING!</strong>"
afbrød Føreren vredt Bormann.  "<strong>JEG GIDER JER IKKE!  DET TYSKE FOLK HAR
FEJLET MIG!</strong>" Hitler kastede et modelfly ind i væggen, så det blev knust
og Göring begyndte at græde.  Sådan havde det været hele dagen -
generalstabens forsøg på at holde Hitler hen havde slået fejl, og han
havde indset, at juletræet ikke ville nå frem.  Siden havde han været
utrøstelig, men Føreren viste oftest sin sorg gennem vrede, hvilket man
også kunne se på Goebbels briller, der nu blev holdt sammen af tape.
Rommel havde sågar opdaget et strategisk julekuglelager i Frankfurt,
hvilket skulle have løftet humøret, men uden juletræ, hvor skulle der
så gøres af kuglerne?</p>

<p>Pludselig lød der tre høje dunk mod bunkerens dør.  "<strong>ER DET NU MUSSOLINI
IGEN?</strong>", skreg Hitler og løb ud mod døren, med generalstaben halsende
efter for at redde den stakkels italienske diktator.  Men nej, da Hitler
flåede døren op blev han hvid af skræk, for han stirrede lige lukt i
kanonrøret på en kampvogn.  Alle stod stille - det føltes som en
evighed, men var næppe mere end et sekund, før lugen på kampvognens
kanontårn åbnede, og et kendt - og savnet - ansigt kiggede ned på
forsamlingen.</p>

<p>"Generaloberst Guderian melder hjemvendt fra arktis, min Fører", sagde
han mens han kravlede ud af kampvognen.  "Er julemandens værksted blevet
en del af Riget", spurgte Hitler tøvende - han havde ærligt talt glemt
Guderians mission i al den anden juletravlhed.  "Nej, men jeg fandt
noget endnu bedre", smilede Guderian.</p>

<p>Og ganske rigtigt: Bag ham, som ved julemagi, dukkede det smukkeste
grantræ op fra kampvognens indre; triumferende holdt af Skorzeny, der,
omend synligt medtaget og udmagret, smilede mere end ved afslutningen af
nogen anden mission i hans karriere.  "Jeg fandt ham i en snedrive tæt
ved Godthåb og besluttede at tage hjem så hurtigt som muligt",
forklarede Guderian, men Hitler hørte slet ikke efter, og beordrede
omgående juletræet bragt til dets rette plads i spisestuen.  Bormann
kiggede på Goebbels med et ansigtsudtryk der afspejlede total forvirring
og vantro, men Goebbels trak blot på skuldrene.  "Tjah, det er jo jul."</p>

<p>Straks gik alle i gang med at pynte juletræet efter Albert Speers
anvisninger.  Det var en sand fest.  Eva havde lavet æbleskiver og bagt
braunkager, mens Goebbels og Himmler havde lavet glögg og risengrød.</p>

<p>Intet kunne stoppe julehyggen nu.  Indtil von Ribbentrop gik i gang med
at gennemrode kassen med julepynt.</p>

<p>"Hvor er julestjernen?" spurgte han.  Den pludselige tavshed var mere
larmende, end alle de bomber der faldt over byen den aften.  Alle vidste
hvor vigtig julestjernen var for Hitler.  "FLYT DIG!", skreg Hitler, og
tømte hurtigt indholdet af pyntekassen ud på gulvet, hvor han desperat
gennemrodede dens indhold, og kastede rundt med både engle med hagekorsarmbånd
samt kræmmerhuse fyldt med jødiske guldtænder.</p>

<p>"<strong>FORSVIND!  UD AF MIT RIGE!</strong>" skreg Hitler med tårene stående ud af
øjnene. "<strong>I GØR DET HER KUN FOR AT VÆRE ONDE VED MIG!</strong>"  Hitler stormede
ind på sit kontor og smækkede døren bag sig, men bunkeren genlød
alligevel af Førerens halvkvalte hulk.  Med ét var al den oparbejdede gode
stemning væk.</p>

<p>Langt væk, i Storbritannien, lettede en gitantisk luftflåde,
større end nogensinde før set på Europas himmel.  Hundredevis af svært
bevæbnede bombefly begav sig langsomt, men uundgåeligt, mod Berlin.</p>

<p>Skal det da nogensinde blive jul i Førerbunkeren?  Vil Berlin blive
reduceret til ruiner?  Hvis Guderian var i kampvognen, hvem bankede så
på døren?  Følg med i morgen!</p>
</article>
<nav>
<a href="22.html">Forrige afsnit</a> &middot; <a href="/">Forsiden</a> &middot; <a href="24.html">Næste afsnit</a>
</nav>
</body>
</html>
