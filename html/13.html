<!doctype html>
<html>
<head>
<title>Jul i Førerbunkeren: 13. december</title>
<link rel="stylesheet" href="/styles.css" />
</head>
<body>
<header>
<h1>Jul i Førerbunkeren</h1>
<h2>13. december, 1944</h2>
</header>
<article>
<p>Et enkelt snefnug faldt mod jorden i den vindstille nat.  Skorzeny
gjorde tegn til at stoppe og vendte sig mod sine mænd.  "Ret forude
befinder der sig
 en ikke nærmere defineret, artilleriskadet østeuropæisk by.  De
russiske patruljer er på vagt, så vi må træde varsomt.  Afsted!"
Skorzeny betragtede mændene snige sig fremad gennem buskadset og tænde
sig en cigaret.  "Det er tid til at knuse bolsjevismen og spise risalamande
 - og jeg er løbet tør for kirsebærsauce" sagde Skorzeny og
tog et fast greb om sin riffel.</p>

<p>Der gik ikke mange øjeblikke før et øresønderrivende brag næsten væltede
Skorzeny, og han kastede sig fluks ned over juletræet.  Rundt om ham
regnede det med artillerigranater.  Mindst 60 eksplosioner talte
han. "Der har vi vist velkomstkomiteen" sagde Skorzeny kækt, mens han
sprang op.  Det smukke juletræ blev plettet rødt af Menig Weiss og Menig
Wunderbaum's blod og Skorzeny løb hastigt ned - og nu alene - mod byen.</p>

<p>"Fang ham!  Det juletræ må ikke nå frem!" kunne han høre Zhukov råbe.
Skorzeny zig-zaggede mellem eksplosionerne og undveg dem alle behændigt,
mens han knugede juletræet ind mod kroppen. Han så sig tilbage, og så at
Zhukovs artilleri havde fortsat beskydningen, til trods for at hans
mænd led voldsomme tab til egen ild i deres forsøg på forfølgelse.  Skorzeny
nåede frem til den lille by, og kravlede op ad en brandtrappe, mens han
bar juletræet i munden. Han kiggede ned, og så en flok soldater i hælene
på ham, men Skorzeny var hurtigere, og han spurtedetværs over taget.</p>

<p>Pludselig åbnede afgrunden sig foran Skorzeny.  Han nåede lige akkurat
at genvinde balancen, og undgå at falde ned i mellemrummet mellem
husene.  Bag ham så han adskillige soldater, samt Zhukov selv, træde op på
taget.  Skorzeny affyrede i blinde sin Luger mod forfølgerne, og sprang
over afgrunden til den næste bygning.  Da hans forfølgere gjorde det
samme, vendte Skorzeny sig og skød behændigt tre soldater mens de
sprang, så de faldt som kludedukker mod de ensomme gader.  Zhukov selv
undveg behændigt, og landede i et rullefald.  Jagten foregik fra hustag
til hustag, men det store juletræ sinkede den stolte ariske mand.  "Nu
har jeg dig, din nævenyttige, narreagtige nazist!" brølede Zhukov.
"Aldrig, din bøvede betonbolsjevik!" skreg Skorzeny, og dukkede sig, da
Zhukov tømte et maskingeværmagasin mod ham.</p>

<p>Pludselig måtte Skorzeny stoppe op - han var nået til kanten af byen,
der sluttede brat, og blev afløst af en stejl skrænt.  "Giv mig
juletræet og jeg skal lade dig leve" sagde Zhukov og smilede glubsk.
Skorzeny hævede pistolen, og trykkede på aftrækkeren.  Et højt "klik"
fortalte ham den forfærdelige sandhed - magasinet var tomt.  "Jeg
overgiver mig aldrig!  ALDRIG!" råbte Skorzeny og kastede sig ned fra
taget.  I et øjeblik, der føltes som tusinde år, accelererede Skorzeny
mod jorden.  Lige før han ramte den, greb han et låg fra en belejligt
placeret skraldespand, landede oven på det, og fortsatte i høj fart ned
ad skrænten.  Han hørte Zhukov brøle "Marx!  Lenin! AFSTED!".</p>

<p>Skorzeny
styrede behændigt udenom både nåletræer og landminer, og greb en
maskinpistol fra jorden, som en russisk soldat havde tabt.  En pludselig
eksplosion sendte ham næsten ud af kurs.  Han kiggede sig tilbage, og så
Zhukov sidde på en hundeslæde med en bazooka.  Slæden blev trukket af de
to største hunde, som Skorzeny nogensinde havde set, med ildrøde øjne,
og fråden stående om munden.  De halede hutigt ind på vor tapre helt,
der med sin krop skærmede juletræet mod Zhukovs frygtelige ildkraft.
Zhukov kastede en håndfuld granater mod Skorzeny, og denne gang kunne
Skorzeny ikke undvige. En eksplosion under skraldespandslåget løftede
Skorzeny op i luften, og han løftede det smukke juletræ over hovedet,
inden han med et brag landede på jorden.  Der var også endnu en
eksplosion for at gøre det hele mere dramatisk.  Zhukov tværede
Skorzenys hoved ud i sneen.  "Kan du smage det?" sagde han "dette er
smagen af Sovjetisk kollektivisme".  Zhukov lo ondt, og lagde ham i
lænker.  "Kammerat Stalin bliver glad for at få sit juletræ tilbage"
sagde han.</p>

<p>I Førerbunkeren havde Himmler forsøgt at forsone Himmler og Gøring ved
at klippe julepynt med dem.  Men midt i musetrapperne, var Himmlers
 tanker begyndt at vandre hen på indkøb af våben og intim racehygiejne.
 Det betød at ingen havde bemærket at Gøring havde spist en limstift, og var
blevet meget dårlig. Hitler var blevet så ked af det, at han var helt
utrøstelig.</p>
<p>Han havde siddet ved Gørings seng hele aftenen, og passet på sin gode ven.  For
gode venner holder sammen, især i den søde juletid.  Himmler smilte, da
han lukkede døren indtil Gørings værelse. Måske kunne det alligevel
blive jul i Berlin.</p>

<p>I Østeuropa var Skorzeny bundet på en improviseret fiskestang, og dinglede nu
hjælpeløs foran Zhukov's store hunde, Marx og Lenin, for at motivere
dem til at løbe
hurtigere.  Kursen var lagt mod Moskva.</p>
</article>
<nav>
<a href="12.html">Forrige afsnit</a> &middot; <a href="/">Forsiden</a> &middot; <a href="14.html">Næste afsnit</a>
</nav>
</body>
</html>
