<!doctype html>
<html>
<head>
<title>Jul i Førerbunkeren: 4. december</title>
<link rel="stylesheet" href="/styles.css" />
</head>
<body>
<header>
<h1>Jul i Førerbunkeren</h1>
<h2>4. december, 1944</h2>
</header>
<article>
<p>Julestemningen begyndte at sænke sig over Tyskland.  Det russiske
artilleri oplyste nattehimlen som stjernen over Betlehem, og den
dalende aske fra brændende bygninger lagde sig som grå-hvid sne i det
tyske landskab.  I Førerbunkeren gjorde de tyske
ledere alt hvad de kunne for at sprede julestemning.  Juletræet var
stadig ikke nået frem, og Hitler var blevet på sit værelse hele dagen.</p>

<p>Bormann rystede trist på hovedet, mens han betragtede Himmler røre i en
stor gryde med sin berømte juleglögg, tilsat den fineste Stroh rom.
Æbleskiverne syede sagte på panden, og en liflig duft spredte sig i hele
førerbunkeren.  Martin Bormann havde gjort alt hvad han kunne for at
gøre op for det manglende juletræ.  Men han vidste at han arbejdede mod
tiden, for Hitler ville ikke være tilfreds uden sit elskede tanenbaum.</p>

<p>De to stolte ledere stod og nød en stille stund i køkkenet, da de
pludselig kunne høre trippende fodtrin udenfor køkkenets dør, i de kolde
beton gange, der dog var smukt udsmykkede med guirlander.  Døren blev
åbnet på klem, og Hitler stod i døren i sin pyjamas.  "Er det
æbleskiver?" spurgte han skeptisk.  "Ja, min Fører" svarede Bormann.
"Stegt i Svinefedt, ligesom De bedst kan lide det." Hitler foretrak at
hans æbleskiver blev fremstillet, så han var sikker på at ingen jøder
kunne tage dem fra ham.</p>

<p>"Kære Fører, kom ind og få en kop jødeblod" sagde Himmler og lo jovialt,
så medaljerne klirrede som bjælder på hans store runde mave.  Til
julefest for to år siden havde Himmler, der altid var frisk på en kvik
bemærkning, frækt refereret til sin glögg som jødeblod, og det havde
Hitler synes så godt om, at de nu ikke kaldte det andet.  Hitler så ud
som om han overvejede det, da han pludselig kom på andre tanker.</p>

<p>"Er juletræet ankommet?" spurgte han bestemt.  Bormann rømmede sig.
"Desværre ikke, min Fører.  Vi har intet nyt hørt fra fronten."  "Det er
sikkert blevet snuppet af julenisserne" sagde Himmler og kluklo.  Hitler
blev ligbleg.  "Selvfølgelig.  Det burde jeg have vidst.  De røde
sataner, bolsjevismens nyttige idioter!  De er skyld i den manglende
kommercialisering af julen!" råbte han, og stormede ud af køkkenet.
Bormann sukkede.</p>

<p>Hvordan skulle julestemningen dog nogensinde indfinde sig i
Førerbunkeren?</p>
</article>
<nav>
<a href="3.html">Forrige afsnit</a> &middot; <a href="/">Forsiden</a> &middot; <a href="5.html">Næste afsnit</a>
</nav>
</body>
</html>
