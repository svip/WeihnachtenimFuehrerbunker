<!doctype html>
<html>
<head>
<title>Jul i Førerbunkeren: 6. december</title>
<link rel="stylesheet" href="/styles.css" />
</head>
<body>
<header>
<h1>Jul i Førerbunkeren</h1>
<h2>6. december, 1944</h2>
</header>
<article>
<p>Natten var endnu mørk og det meste af wehrmachten sov stadig sødt i
deres senge, blidt vugget af fjerne eksplosioner fra de allierede
bomber.</p>

<p>På denne tidlige morgen var hele generalstaben blevet hidkaldt til
Hitlers kontor.  De vidste at noget stort var under opsejling, men
Føreren havde holdt kortene meget tæt til kroppen.  I Hitlers kortrum,
sad de allesammen rundt om et langbord dækket af flotte
juledekorationer.  Eva havde bagt braunkager for at løfte humøret efter
gårsdagens fadæse med pebernødderne.</p>

<p>Stemningen var god, Göbbels havde hjulpet Göring med at lime det
ødelagte fly sammen igen, og de havde i fælles flok sunget "Tannenbaum",
som en lille humørspreder.  Al snak forstummede dog, da døren blev
åbnet, og Hitler trådte ind i lokalet. "<strong>INGEN TANNENBAUM UDEN ET
JULETRÆ!</strong>" skreg han.</p>

<p>Alle blev blege, og kiggede forskrækket på Føreren.  "Og ikke al den
snak!  Vi har en krig at kæmpe!"  Generalstaben kiggede glade og
beroligede på hinanden mens Hitler rullede et stort kort ud på bordet,
og begyndte at gå langsomt frem og tilbage for enden.</p>

<p>"Mine herrer" sagde han.  "Krigen går nu ind i en ny fase.  Det er
kommet mig for øre, at vi ikke er i krig på to, men på tre fronter. De
jødefrække bolsjevikker har hentet nye allierede, som ændrer krigens
gang fuldstændigt.  Mine herrer; Russerne har allieret sig med
nisserne".</p>

<p>Rummet var helt stille, pånær den knasende lyd af Göring der spiste
braunkager.  "Himmlers SS-officerer har fundet beviser for, at nisserne
i samråd med russerne har forhindret mit juletræ i at nå frem."  Göbbels
kiggede forvirret på Himmler, der blot trak opgivende på skuldrene.
"Jeg har derfor planlagt en aktion, selvom visse personer" - Hitler
kiggede ondt på Göring - "...har hindret mig i mit arbejde.  Jeg mener
at der er tale om en større konspiration."</p>

<p>Hitler trak to billeder op af lommen.  På det ene billede sås Marx - på
det andet Lenin. Begge havde fået påklistret en rød nissehue af pap.
"Se hvad jeg mener!  Både Marx og Lenin var repræsentanter for de
ondsindede nisser.  Vi må straks slå til i en modoffensiv.  Derfor har
jeg udtænkt Operation Hvid Jul".</p>

<p>Hitler pegede på kortet på bordet. "Nordpolen er første skridt i
operationen.  Nissernes land er en hidtil uudnyttet mulighed for
lebensraum, og hvis vi kan erobre produktionsfaciliteterne i julemandens
værksted vil vi kunne producere julepynt til hele riget!  Og jeg tror vi
alle kan blive enige om, at nissernes race er svag, og at der må findes
en endelig løsning på nisseproblemet.  Men vi må handle hurtigt, og i
dybeste hemmelighed."</p>

<p>"Men hvorfor, min Fører?" spurgte Himmler uforstående.  Hitler så
alvorligt på ham.  "Hvis Julemanden finder ud af, at vi vil invadere
nisserne, så får jeg ingen julegaver af ham" svarede Føreren.  "Men
julemanden tager vi os af i fase to" sagde Hitler, og lo, "ho ho ho".
Martin Bormann sukkede blot, og lovede at tage sig af det mens han
sendte et indforstået blik til Göbbels, der blot nikkede og rullede med
øjnene.</p>

<p>Vil Hitler have held med sin plan?  Er Göring en forræder?  Og hvor
mange divisioner har julemanden egentlig?  Følg med i morgen.</p>
</article>
<nav>
<a href="5.html">Forrige afsnit</a> &middot; <a href="/">Forsiden</a> &middot; <a href="7.html">Næste afsnit</a>
</nav>
</body>
</html>
