<!doctype html>
<html>
<head>
<title>Jul i Førerbunkeren: 9. december</title>
<link rel="stylesheet" href="/styles.css" />
</head>
<body>
<header>
<h1>Jul i Førerbunkeren</h1>
<h2>9. december, 1944</h2>
</header>
<article>
<p>Der var hygge i Førerbunkeren.  Hitler og Göring havde været flittige
til at lave guirlander, og julestemningen havde spredt sig blandt hele
generalstaben.  En del af Hitlers gode humør skyldtes måske også at Eva
var ved at gå i gang med at lave sine populære braunkager.  Göring og
Hitler stod i hvert fald helt op ad hende for at følge med mens hun
lagde den færdige dej i en stor metalskål.</p>

<p>"Så, min Fører, og også dig Göring.  Vil I hjælpe mig med at vaske op?
Så kan vi nemlig hurtigere nå til at udstikke kagerne og putte dem i
ovnen", spurgte Eva.</p>

<p>"Jaaa, ovne!" Hitler klappede begejstret i hænderne og de fik hurtigt
klaret opvasken.</p>

<p>"Ihh, prøv lige at komme og se", lød Goebbels stemme fra spisestuen.
"Kom, lad os se hvad han vil," sagde Eva og gik.  Dér, midt i
spisestuen, faldt der den yndigste hvide sne fra en ventilationskanal,
lige ned på det nisselandskab Hitler havde lavet dagen forinden.  De
tyske kampvognsmodeller var nu dækket af et tyndt, hvidt lag, og de
knuste russiske soldater under larvefødderne var næsten ikke til at se.
Göring klappede begejstret i hænderne og Eva vendte sig mod Hitler.
"Åh, min fører, er det ikke smu... Fører?  Hitler, hvor er du?"  Eva
kiggede forvirret rundt.  Hitler var ikke til at få øje på.  "Av..." lød
det spagt fra køkkenet, og Eva hastede derud.  "Hitler, er der sket
noget?"</p>

<p>Men dér, midt på køkkengulvet, sad Hitler ansigtet smurt ind i
brunkagedej, og kiggede angrende på Eva.  Göring var fulgt med, og da
han fik øje på den tomme skål, der nu lå kasseret ved siden af Hitler,
begyndte tårene at pible frem i hans øjne.  Goebbels bemærkede det med
det samme, og førte ham væk ved skulderen, mens de første hulk begyndte
at indfinde sig.  "Jeg har ondt i maven...", sagde Hitler ynkeligt.  Eva
trak opgivende på skuldrene og gik i gang med at gøre rent, mens Hitler
jamrede af mavepine resten af aftenen.</p>

<p>I Downing Street nummer 10 foregik en ganske anden hygge.</p>

<p>Premierminister Churchill hældte endnu et glas glögg op fra gryden.  Han
rystede og hostede så meget, at han hældte halvdelen ved siden af.  Han
brummede mens han tilfreds flyttede glassene tættere på sig, satte sig i
sin lænestol og tog en cigar frem.</p>

<p>Churchill tændte cigaren med sin lighter, og smilede tilfreds, som han
slubrede et glas glögg i sig.  Han lo igennem sin hoste, "så æ o fa'
jul!" formåede han at sige.  Imens havde hans sekretær og general
Montgomery trådt ind i rummet.</p>

<p>"'Gomery, din gamle schwin!" hilste Churchill sin general, så han
tabte sin cigar ned i sit glöggglas.  Ligemeget, han tog cigaren op og
tørrede den af i armlænet.  "Hva' skæv der?"</p>

<p>"Hr. Premierminister, jeg har netop modtaget en radiobesked fra vores
hovedkvarter i Frankrig om at Hitler har over 50% chance for at få en
hyggelig jul i år", sagde Montgomery mens han lagde beskeden foran
Premierministeren.</p>

<p>"Ha' fan!" skreg Churchill og tabte den slukkede cigar i skødet, men af
ren reflekts famlede han alligevel efter cigaren for at slukke den.  Han
rejste sig op i bar iver, men den store kraftanstrengelse tog al
energien ud af ham, så han faldt forover på gulvet og begyndte at snorke
højlydt.</p>

<p>Premierministeren rørte sig ikke, mens sekretæren og Montgomery stod
og stirrede.  Efter lidt tid, spurgte Montgomery forsigtigt
sekretæren, "skal vi gøre noget?"  "Nej, bare vent, han plejer ikke at
ligge så længe."</p>

<p>Og ganske rigtigt, efter et minut eller to vågnede Churchill op igen.
Han stirrede vildt omkring sig og råbte "<strong>GLÖGG!</strong>  E æ e eg mangler."  Han
rejste sig op, og drak endnu et glas.</p>

<p>Efter at have sat sig i sin lænestol igen og tændt en cigar, sagde
Churchill kort, "Hilter må ik hold' jul, forstå?" hans blik kunne ikke
fange Montgomerys øjne.  "Ja, hr. Premierminister", svarede Montgomery
og forlod kontoret.</p>
</article>
<nav>
<a href="8.html">Forrige afsnit</a> &middot; <a href="/">Forsiden</a> &middot; <a href="10.html">Næste afsnit</a>
</nav>
</body>
</html>
